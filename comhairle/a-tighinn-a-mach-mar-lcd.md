---
layout: page
title: A' tighinn a-mach mar leasbach, co-sheòrsach no dà-sheòrsach
permalink: /comhairle/a-tighinn-a-mach-mar-lcd/
---

[Comhairle]({{site.baseurl}}/comhairle/) / [A' tighinn a-mach]({{site.baseurl}}/comhairle/a-tighinn-a-mach/) / A' tighinn a-mach mar leasbach, co-sheòrsach no dà-sheòrsach

Ged a tha tòrr daoine a bharrachd air tighinn a-mach san latha an-diugh, tha a' chuid as motha againn fhathast air ar togadh ann an saoghal far a bheilear a' faicinn eile-sheòrsachd mar an àbhaist.

Air sgàth 's sin bidh daoine a' smaointinn gum bi coltas, giùlan agus faireachdainnean àraid agaibh a-rèir ur gnè. Gu fìrinneach, ge-tà, tha an coltas, giùlan agus faireachdainnean diofraichte aig a h-uile duine agus tha seo fìor a thaobh feisealachd cuideachd.

Ma tha sibh a' smaointinn gum faodadh sibh a bhith LCDT+ no ma tha sibh cinnteach gu bheil, tha sinn an dòchas gum bi an stiùireadh seo gur cuideachadh gu ur faireachdainnean a thuigsinn gus am bi sibh comasach air an roinneadh nuair a tha sibh deiseil.

Tha am pròiseas tighinn a-mach diofraichte airson a h-uile duine agus chan eile dòigh ceart no ceàrr ann airson a dhèanamh.

Chan urrainn dhuinn a h-uile ceist a fhreagairt an-seo 's mar sin ma tha sibh ag iarraidh barrachd fhiosrachaidh mu dheidhinn cuspair sam bith a nochdas an seo bhitheamaid gu moladh sùil a thoirt air na ceanglaichean feumail aig bonn na duilleige no anns an iùl-lann againn [an-seo]({{site.baseurl}}/ceanglaichean/).

#### Dè th' ann an tighinn a-mach?

'S e tighinn a-mach nuair a bhios sibh ag innse do dhaoine eile mu am feisealachd no an dearbh-aithne gnè agaibh.

Gu mì-fhortanach air sgàth 's gu bheilear a' faicinn eile-sheòrsachd mar "an àbhaist" feumaidh daoine LCDT+ innse do dhaoine eile ma tha feisealachd no dearbh-aithne gnè diofraichte aca.

Thig diofar dhaoine a-mach aig diofar amannan anns na beathaichean aca agus bidh diofar adhbharan aca airson a dhèanamh.

Bidh cuid de dhaoine nas comhfhurtail tighinn a-mach beag air bheag .i. faodaidh cuideigin tighinn a-mach ris an teaghlach aca mus tig iad a-mach anns an sgoil no faodaidh iad tighinn a-mach ri dlùth chàraid a-mhàin.

Chan eil dòigh ceart no ceàrr ann airson a dhèanamh. 'S e an rud as fheàrr a bhith ga dhèanamh san ùine agaibh fhèin.

#### Comhairle agus taic

Chan eil a h-uile duine comhfhurtail le bhith a' tighinn a-mach leis an luchd-gaoil aca sa chiad dol a-mach ach tha iomadh dòigh ann gus seo a dhèanamh nas fhasa.

* Làraichean-lìn - Tha iomadh làrach-lìn ann far am faigh sibh fiosrachadh agus comhairle mu dheidhinn cùisean LCDT+. Tha liosta feumail dhiubh [an-seo]({{site.baseurl}}/ceanglaichean/).
* Fòraim air loidhne - Mura h-eil sibh deiseil airson bruidhinn ri daoine eile gu pearsanta tha fòraim air loidhne na deagh fuasgladh airson bruidhinn ri daoine LCDT+ eile ann an dòigh sàbhailte agus dìomhair. Tha liosta feumail dhiubh [an-seo]({{site.baseurl}}/ceanglaichean/).
* Buidhnean taice - Tha iomadh buidheann-òigridh LCDT+ air feadh Alba agus an Rìoghachd Aonaichte. Tha liosta feumail dhiubh [an-seo]({{site.baseurl}}/ceanglaichean/).

#### Beag air bheag

'S e an rud as cudromaiche a bhith deiseil airson tighinn a-mach. Ma dh'fhaodte gum bi e feumail dhuibh beachdachadh air na puingean na leanas mus thòisicheas sibh:-

* Bithibh cinnteach gu bheil sibh airson tighinn a-mach agus nach eil sibh a' faireachdainn gum feum sibh tighinn a-mach.
* Bithibh cinnteach gu bheil sibh airson an duine seo innse agus gu bheil earbsa agaibh annta gum bi iad ga chumail dìomhair mura h-eil sibh airson daoine eile faighinn a-mach fhathast.
* Dèanaibh cinnteach gu bheil sibh ann an àite comhfhurtail agus sàbhailte.
* Bithibh misneachail, ciùin agus na bithibh buaireanta.
* Dèanaibh beagan rannsachadh air a' chuspair ro-làimh gus an urrainn dhuibh a mhìneachadh do dhaoine eile.
* Bithibh deiseil airson tòrr cheistean a fhreagairt.
* Dèanaibh cinnteach gu bheil ùine gu leòr agaibh airson bruidhinn.
* Bithibh deiseil airson freagairt sam bith agus toiribh cothrom dhuibh smaointinn air agus fàs cleachdte ris. Dh'fhaodadh a' chiad fhreagairt aca a bhith diofraichte bho mar a tha iad a' faireachdainn. Ma dh'fhaodte gun tug sibh beagan ùine gus fàs cleachdte ris cuideachd.
* Ma tha freagairt àicheil aig daoine sam bith feuchaibh ri dòigh sàbhailte a lorg gus ur toirt às an t-suidheachadh. Nam biodh an fhreagairt aca a' toirt a-steach droch-bheul no droch-dhìol corporra oirbh faodaidh sibh innse dha na Poileas le bhith a' cur fòn gu 999 no 101.

#### Ag innse ur càirdean

Bidh mòran dhaoine a' tighinn a-mach nuair nach eil iad airson falach tuilleadh.

Faodar càirdeasan nas dlùithe, nas onaraiche agus nas fìrinne a chruthachadh le bhith a' tighinn a-mach ri dlùth chàraid. 'S e an rud as cudromaiche gu bheil earbsa agaibh annta.

Gu mì-fhortanach, bi cuid de dhaoine diofraichte timcheall oirbh. Innisibh dhaibh nach eil thu air atharrachadh agus nach fheum an càirdeas agaibh atharrachadh agus toiribh beaga ùine dhaibh gus fàs cleachdte ris.

#### Ag innse ur teaghlach

Uaireannan 's e tighinn a-mach ri an teaghlaichean an rud as duilghe do dhaoine LCDT+.

Ma dh'fhaodte gum bi iongnadh air cuid de dhaoine no bidh cuid eile a' smaointinn gu bheil iad air rudeigin a dhèanamh ceàrr agus gu bheil iadsan as coireach. Tha e cudromach gum bi sibh ag innse dhaibh nach do rinn iad dad ceàrr agus bheil e na phàirt dhuibh nach gabh atharrachadh le daoine sam bith.

Bidh cuid de phàrantan a' smaointinn gum bi beatha nas duilghe agaibh agus nach bi sibh comasach air teaghlach a thòiseachadh. Innisibh dhaibh gu bheil beathannan làn is toilichte aig tòrr dhaoine LCDT+ agus gu bheil iomadh dòigh ann airson teaghlach a thòiseachadh mar eisimpleir uchd-mhacachd <em>(adoption)</em>, neach-ionaid <em><em>(surrogate)</em></em> agus sìolachadh fuadain <em><em>(artificial insemination)</em>.</em>

#### A' tighinn a-mach aig sgoil

Ma tha sibh airson tighinn a-mach aig sgoil bu chòir dhuibh beachdachadh air na puingean na leanas:-

* Bruidhinnibh ri Ceannard na Sgoile agus an tidsear treòrachaidh agaibh gus faighinn a-mach mar a bhios an sgoil a' toirt cuideachadh dhuibh.
* Thoiribh sùil air poileasaidh na sgoile air burraidheachd gus faighinn a-mach ma tha e a' toirt iomradh air gràin-co-sheòrsachd, gràin-tar-ghnèitheachd 's a leithid. Tha barrachd [chomhairle a thaobh burraidheachd an-seo]({{site.baseurl/comhairle/burraidheachd/}}).
* A bheil dlùth charaid aig an sgoil a bhios a' toirt taic dhiubh?
* Faodaidh tu bruidinn ri buidheann-òigridh LCDT+ ionadail airson barrachd chomhairle agus ma dh'fhaodte gun connaich sibh ri caraid ùr a bhios an làthair aig an aon sgoil.

Tha Co-chruinneachadh nan Dùthchannan Aonaichte air Còirichean airson an Leanaibh a' toirt a h-uile duine fo aois 18 an còir air foghlam, an còir a bhith sàbhailte bho chron agus an còir pàirt a ghabhail ann an co-dhùnaidhean a bhios a' toirt buaidh air am beatha fhèin. Mura h-eil an sgoil agaibh gur cuideachadh no gur cumail sàbhailte bho bhurraidheachd no leth-bhreith, faodaidh sibh innse dha na Poileas. Tha barrachd chomhairle againn a thaobh <a href="https://geidh.uk/comhairle/coirichean-agus-reachdas/">chòirichean</a> agus <a href="https://geidh.uk/comhairle/eucoirean-graineil/">eucoirean gràineil.</a>

A' tighinn a-mach aig colaiste / oilthigh</h4>

Bidh mòran dhaoine a' smaointinn air bhith nas fosgailte mu an feisealachd no an dearbh-aithne aca nuair a thòisicheas iad a' dol gu colaiste no oilthigh.

Mus chlàr sibh le colaiste no oilthigh sam bith bu chòir dhuibh beachdachadh air na puingean na leanas:-

<ul>
    <li>A bheil aithris rùin a' cholaiste / an oilthigh a' toirt iomradh air co-ionannachd agus iomadachd?</li>
    <li>A bheil poileasaidh aca a thaobh gràin-co-sheòrsachd, gràin-tar-ghnèitheachd 's a leithid?</li>
    <li>A bheil co-chomann LCDT+ aca?</li>
</ul>

Tha dleastanas aig a h-uile colaiste / oilthigh ann an Alba dèiligeadh ri leth-bhreith an aghaidh dhaoine LCDT+.

<h4>A' tighinn a-mach san àite-obrach</h4>

Bidh cuid de dhaoine a' tighinn a-mach san àite-obrach gus am bi iad nas onarach leis na co-obraichean aca gus nach bi iadsan a' dèanamh ro-bheachdan mun deidhinn. Bidh cuid eile, ge-tà, nas comhfhurtail gun a bhith a' tighinn a-mach san àite obrach air sgàth 's gur e rud pearsanta a th' ann.

The leth-bhreith a thaobh feisealachd no gnè air a bhith mì-laghail o chionn 2003. Ma tha sibh a' smaointinn gu bheil sibh air leth-bhreith a fhulang bu chòir dhuibh comhairle a sireadh. Tha barrachd fhiosrachaidh mu dheidhinn leth-bhreith [an-seo]({{site.baseurl}}comhairle/coirichean-agus-reachdas/).
