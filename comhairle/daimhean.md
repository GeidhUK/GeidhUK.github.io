---
layout: comhairle
title: Dàimhean
permalink: /comhairle/daimhean/
image: /images/daimhean.jpg
---

Dh'atharraich an lagh ann an 2009 gus daoine LGDT+ a dhìon bho eucoirean air adhbharachadh le gràin-co-sheòrsachd, gràin-dà-sheòrsachd, gràin-tar-ghnèitheachd 's a leithid.

#### Dè a th' ann an eucoir gràineil?

A-rèir laghan na h-Alba is e eucoir gràineil na eucoir a tha air adhbharachadh le claon-bhreith air sgàth:-

* cinneadh;
* creideamh;
* taobhadh feise;
* dearbh-aithne tar-ghnèitheach;
* ciorramachd.

Chan fheum thu a bhith nad bhall de mhion-chuid sam bith gus eucoir gràineil a fhulang, 's e adhbhar an eucoireach an rud as cudromaiche ann a bhith a' mìneachadh eucoir gràineil. Tha iomadh seòrsa eucoirean gràineil a' toirt a-steach:-

* droch-dhìol corporra;
* droch-bheul;
* burraidheachd air loidhne;
* cron no milleadh air nithean pearsanta;
* sgrìobhainnean oilbheumach a leithid litrichean, bileagan no postairean;
* murt;
* agus tòrr a bharrachd.

#### Dè bu chòir dhut a dhèanamh ma tha thu air eucoir gràineil a fhulang no fianais a thoirt air eucoir gràineil?

* Cuir fòn gu 999 ma tha e èiginneach.
* Cuir fòn gu 101 mura h-eil e èiginneach.
* [Cuir fios gu Poileas Alba air loidhne](https://www.scotland.police.uk/secureforms/hate-crime/).
* [Cuir fios ri buidheann aithris treas-phàrtaidh](http://www.scotland.police.uk/contact-us/hate-crime-and-third-party-reporting/third-party-reporting-centres).

#### Dè th' ann am buidheann aithris treas-phàrtaidh?

Chan eil cuid de dhaoine airson bruidhinn ris a' Phoileas airson iomadh adhbhar. Mura h-eile thu airson bruidhinn ris a' Phoileas, faodaidh tu bruidhinn ri buidheann aithris treas-phàrtaidh a bhios a' dèanamh aithris ris a' Phoileas às do leth. Tha liosta dhe na buidhnean treas-phàrtaidh a' bhios ag obair còmhla ri Poileas Alba [an seo](http://www.scotland.police.uk/contact-us/hate-crime-and-third-party-reporting/third-party-reporting-centres).

#### Carson am bu chòir dhut aithris a dhèanamh air?

Chan eil a' mhòr-chuid de dh'eucoirean gràineil air an aithris dhan a' Phoileas, ach mura h-eil iad eòlach air rudeigin chan urrainn dhaibh dad a dhèanamh mu a dheidhinn agus chan urrainn dhaibh luchd-fulaing a chumail sàbhailte. Le bhith a' dèanamh aithris air:-

* Ma dh'fhaodte gun tèid stad a chur air.
* Ma dh'fhaodte nach tachair a-rithist e.
* Bidh am poileas eòlach air an ìre de dh'eucoirean gràineil anns an sgìre agus bidh fios aca an uair sin far am bu chòir dhaibh a bhith a' dèanamh fòcas.
* Bidh cothrom agad air comhairle agus taic fhaighinn.
* Bidh thu a' cuideachadh le bhith a' togail mothachadh.
* Ma dh'fhaodte gum bi an fhiosrachadh agad feumail gus greim no dìteadh a dhèanamh.

#### Dè a bhios a' tachairt an uair sin?

Bidh am poileas a' clàradh an tachartais agus nì iad sgrùdadh tùsail gus faighinn a-mach ma 's e eucoir a th' ann.

Ma 's e, bidh iad ga chlàradh agus nì iad rannsachadh eucoireach a bhios a' toirt a-steach agallamhan leis an neach-fulaing, luchd-fianais agus an neach-amharais. Bidh iad cuideachd a' coimhead air fianais eile a leithid CCTV no fianais foireansach.

Ma tha fianais gu leòr ann gur e eucoir a th' ann cuiridh iad aithisg gu Neach-casaid a' Chrùin a bhios a' co-dhùnadh an gnìomh a tha iomachaidh. Dh'fhaodadh seo toirt a-steach gnìomhan a leithid cùisean-cùirte, rabhaidhean, cìsean, tairgsean dìoladh no obair shòisealta.

Dh'fhaodadh Neach-casaid a' Chrùin co-dhùnadh nach eil gnìomh sam bith iomchaidh , agus ann an suidheachaidhean mar sin faodaidh an neach-fhulaing mìneachadh iarraidh orra.

Ma tha cùis-chùirte iomchaidh bidh Neach-casaid a' Chrùin a' taghadh an cùirt a bhios a' dèiligeadh ris a-rèir nàdar an eucoir, cumhachdan nan cùirtean fa leth agus ma tha clàr eucoireach aig an neach a tha fo chasaid.

Ma tha an eucoireach fo aois 16 faodar a' chùis dol air beulaibh Neach-aithisg na Cloinne.

Ma tha thu airson barrachd fhiosrachaidh mun a' phròiseas thoir sùil air na ceanglaichean na leanas:-

[Pròiseas ceartais airson eucoirean air an dèanamh le inbhich](http://www.victimsofcrimeinscotland.org.uk/the-justice-process/step-by-step-guide-to-the-justice-process/crime-committed-by-an-adult-over-16/)

[Pròiseas ceartais airson eucoirean air an dèanamh le clann fo aois 16](http://www.victimsofcrimeinscotland.org.uk/the-justice-process/step-by-step-guide-to-the-justice-process/crime-committed-by-a-young-person-under-16/)