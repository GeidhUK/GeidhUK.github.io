---
layout: page
title: Tighinn a-mach
permalink: /comhairle/tighinn-a-mach/
image: /images/tighinn-a-mach.jpeg
---

#### Dè a th’ ann?

Is e tighinn a-mach a th’ ann nuair a bhios tu ag innse do dhaoine eile mu do thaobhadh-feise no do dhearbh-aithne gnè.

#### Carson?

Gu mi-fhortanach tha a’ mhòr-chuid dhuinn fhathast air an togail gus smaoineachadh gu bheil a h-uile duine cios-ghnèitheach agus gu bheil sinn uile air an tarraing ri daoine an caochladh gnè.

Tha seo a’ ciallachadh nach fheum a’ mhòr-chuid de dhaoine tighinn a-mach.

Feumaidh daoine LGDT+, ge-tà, taghadh eadar innse do dhaoine eil gu bheil sinn air ar tarraing ri daoine na gnè ceudna no ri iomadh gnè; gu bheil sinn tar-ghnèitheach; no a bhith ga chumail dìomhair.

#### Cuin?

Is e an rud as cudromaiche a bhith ga dhèanamh san ùine agad fhèin. Bidh a h-uile duine a’ tighinn a-mach aig diofar amannan nam beathannan airson iomadh adhbhar agus bidh cuid de dhaoine nas comhfhurtail tighinn a-mach beag air bheag. 

#### Ciamar?

Chan eil dòigh ceart no ceàrr ann airson tighinn a-mach ach mus tig thu a-mach, smaoinich air na leanas:

* A bheil thu deiseil airson tighinn a-mach? Chan fheum thu tighinn a-mach mura h-eil.
* Tagh an duine ceart - a bheil iad earbsach? Am bi iad taiceil?
* Tagh àite sàbhailte agus comhfhurtail.
* Dèan cinnteach gu bheil ùine gu leòr agaibh airson bruidhinn.
* Dèan deiseil airson ceistean a fhreagairt.
* Cuimhnich gur dòcha gum faod e iongnadh a chur orra agus gum faodadh a' chiad fhreagairt aca a bhith diofraichte bho mar a bhios iad a' faireachdainn as dèidh dhaibh fàs cleachdte ris.
* Ma tha freagairt àicheil aca feuch ri dòigh sàbhailte a lorg gus an t-suidheachadh fhàgail. Faodar droch-bheul no droch-dhìol corporra aithris dha na Poileas le bhith a' cur fòn gu 101 no gu 999 ma tha thu ann an cunnart.

#### Barrachd fhiosrachaidh

Faodar barrachd chomhairle mu bhith a’ tighinn a-mach a lorg air làraichean-lìn [LGBT Youth Scotland](https://www.lgbtyouth.org.uk/resources/?topic=Coming) agus [Stonewall](https://www.stonewall.org.uk/help-advice/coming-out-0).