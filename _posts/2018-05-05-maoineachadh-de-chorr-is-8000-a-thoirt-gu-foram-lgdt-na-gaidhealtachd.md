---
title: Maoineachadh de chòrr is £8000 a thoirt gu Fòram LCDT na Gàidhealtachd
author: Crìstean MacMhìcheil
type: post
date: 2018-05-05 11:31:54
image: https://raw.githubusercontent.com/MacMhicheil/GeidhUK/master/images/2018-05-05-maoineachadh-de-chorr-is-8000-a-thoirt-gu-foram-lgdt-na-gaidhealtachd.jpg
categories:
  - alba
  - feisean-proise
  - naidheachdan
tags:
  - fèis-pròise
  - Fòram LCDT na Gàidhealtachd
  - Highland LGBT Forum
  - Inbhir Nis
  - Proud Ness

---
Thèid maoineachadh de chòrr is £8000 a thoirt gu Fòram LGDT na Gàidhealtachd le Mhaoin a&#8217; Chrannchuir Mhòir airson tachartas _Proud Ness_ a chumail ann an Inbhir Nis san t-Sultain. A bharrachd air _Proud Ness_ thathar ag ràdh gum bi sreath de thachartasan nas lugha ann an àiteachan eile anns a&#8217; Ghàidhealtachd sna mìosan a leanas.

<!--more-->

Thuirt neach-labhairt an fòraim [ri Phink Saltire][1]:

&#8220;Tha Fòram LGBT na Gàidhealtachd fìor thoilicte gun d&#8217;fhuair sinn maoineachadh. Tha na tachartason airson iomadachd, co-ionnanachd agus co-chòrdadh a bhrosnachadh taobh a-staigh na Gàidhealtachd. Chaidh mòran a dhèanamh leis an Riaghaltas airson seo a bhrosnachadh ach tha obair fhathast ri dhèanamh gus aontachas sòisealta leasachadh anns a&#8217; Ghàidhealtachd.&#8221;

Thuirt BPA airson Inbhir Nis agus Inbhir Nàrann, Fergus Ewing:

&#8220;Tha mi an dòchas gum bidh deagh fhrithealadh aig na tachartasan seo agus gum bidh iad a&#8217; brosnachadh tuigse agus aontachas nas fheàrr anns a&#8217; Ghàidhealtachd air daoine aig a bheil beachdan agus cùl-raointean eadar-dhealaichte. Bu chòir dhuinn uile luach a thoirt air a chèile mar dhaoine, air sgàth &#8217;s gu bheil beatha luachmhor, agus fuireach còmhla nar coimhearsnachdan le spèis agus aontachas air eadar-dhealachaidhean.&#8221;

Tha am Fòram a&#8217; cur fàilte air daoine a bhios airson frithealadh an ath choinneamh aca air 12mh Cèitean anns a&#8217; Ghearasdan far a bhios cothrom ann a bhith a&#8217; cuideachadh le cruth a chur air an tachartas.

Tha Alba air a bhith a&#8217; faicinn àrdachadh mòr ann an tachartasan LGDT san fharsaingeachd, le 11 Fèisean Pròise dearbhte a&#8217; gabhail àite ann an 2018, an coimeas ri dìreach 4 ann an 2017. Tha cuideachd grunn thachartasan a&#8217; gluasad a-mach de mheadhan na h-Alba, leithid Campa Pròise LGDT ann an Siorrachd Inbhir Àir agus Còla-deug Fèis Spòrs LEAP (le 60 tachartas air feadh na h-Alba).

Na bu tràithe sa bhliadhna chaidh a&#8217; chiad Fèis Pròise Tar-ghèitheach a chumail ann an Dùn Èideann agus chaidh tachartasan ùra ainmeachadh airson Siorrachd Pheairt, Dùn Dè, Grampian, Dùn Phris is Gall-Ghàidhealaibh, Lodainn an Ear agus Eilean Bhòid agus tha seo a bharrachd air tachartasan stèidhichte mar-thà ann an Fìobha, Lodainn an Iar, Dùn Èideann agus Glaschu.

&#8216;S urrainn dhuibh cumail suas leis na tha am Fòram a&#8217; dèanamh air an

[làrach-lìn aca][2] no air [Facebook][3].

 [1]: https://pinksaltire.com/2018/05/03/funding-secured-for-highland-lgbt-events-this-year/
 [2]: http://www.highlandlgbtforum.scot/
 [3]: https://www.facebook.com/highland.lgbt
