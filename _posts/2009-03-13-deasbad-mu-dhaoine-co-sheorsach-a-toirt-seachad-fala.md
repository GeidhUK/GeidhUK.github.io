---
title: Deasbad mu dhaoine co-sheòrsach a’ toirt seachad fala
author: Crìstean MacMhìcheil
type: post
date: 2009-03-13 22:11:34
image: https://raw.githubusercontent.com/MacMhicheil/GeidhUK/master/images/2009-03-13-deasbad-mu-dhaoine-co-sheorsach-a-toirt-seachad-fala.jpg
categories:
  - an-rioghachd-aonaichte
  - naidheachdan
  - slainte
tags:
  - Acquired Immunodeficiency Syndrome
  - AIDS
  - Annlachd Inneamh Dìon-slàinte
  - Bhìoras Dìon-slàinte Daonna
  - bisexual
  - blood
  - blood transfusion
  - Blood Transfusion Service
  - co-sheòrsach
  - dà-sheòrsach
  - discrimination
  - donation
  - fala
  - gay
  - gèidh
  - HIV
  - homosexual
  - Human Immunodeficiency Virus
  - leth-bhreith
  - LGBT Network
  - Lìonra LCDT
  - National Health Service
  - NHS
  - Seirbheis na Fala
  - Sèirbheis Nàiseanta na Slàinte
  - SNS

---
Thèid ath-sgrùdadh a dhèanamh air an casg a th&#8217; air fireannaich co-sheòrsach agus dà-sheòrsach bho bhith a&#8217; toirt seachad fala.

<!--more-->

Chaidh an casg a chur an sàs anns na 1980an air sgàth eagail mun ghalair HIV.

Mhol an aithisg mu dheireadh, a chaidh a dhèanamh anns an Fhaoilleach 2007, gum bu chòir dhan poileasaidh a-thaobh fireannaich co-sheòrsach fuirich mar a bha e.

Thèid an rannsachadh ùr a dhèanamh le comataidh comhairle neo-eisimeileach a tha an urra ri comhairle a thoirt dhan riaghaltas a-thaobh cùisean fala, ceallain agus buill.

Bidh an aithisg ùr a&#8217; toirt a-steach fiosrachadh mu dheidhinn cho cumanta &#8217;s a bhios Seirbheis na Fala a&#8217; lorg galaran-gabhaltach agus ciamar a bhios na galaran-gabhaltach seo a&#8217; sgaoileadh. Cuideachd thèid rannsachadh a dhèanamh gus faighinn a-mach cò na buidhnean as cumanta air a bheil galaran-gabhaltach mar seo.

A bharrachd air seo bidh iad a&#8217; sgrùdadh poileasaidhean eile air feadh an t-saoghal gus faighinn a-mach ciamar a tha dùthchannan eile a&#8217; làimhseachadh a&#8217; chuspair seo.

Tha buidhnean LCDT air fàilte a chur air an naidheachd seo. Tha na buidhnean seo dhen bheachd gur e leth-bhreith a th&#8217; anns a&#8217; chasg a th&#8217; air fireannaich co-sheòrsach agus tha iad cuideachd ag ràdh gu bheil feise le dìon a&#8217; fàgail gu bheil e sàbhailte dhaibh a bhith a&#8217; toirt seachad fala.

Thuirt labhraiche bhon Lìonra LCDT: &#8220;&#8216;S e poileasaidh seann-fhasanta a th&#8217; anns a&#8217; chasg, a chaidh a chur an gnìomh bho chionn deicheadan nuair a bha daoine dhen bheachd gur e galair nach biodh ach daoine co-sheòrsach a&#8217; faighinn a bh&#8217; ann an HIV.&#8221;

&#8220;Tha fhios againn san là a th&#8217; ann nach ann mar sin a tha cùisean.&#8221;

&#8220;Chan eil adhbhar clionaigeach ann airson a&#8217; chasg air fireannaich co-sheòrsach agus dà-sheòrsach a bhith a&#8217; toirt seachad fala.&#8221;

Thuirt Seirbheis Nàiseanta na Slàinte (NHS) gu bheil iad a&#8217; cur fàilte air an rannsachadh ach gu bheil e mar dhleastanas dhaibh a bhith cho cinnteach &#8217;s a ghabhas gu bheil an fhuil a tha ri fhaotainn anns an stòras aca glan agus sàbhailte.

Thèid a&#8217; mhòr-chuid dhen rannsachadh a thaisbeanadh dhan comataidh comhairle as t-samhradh.
