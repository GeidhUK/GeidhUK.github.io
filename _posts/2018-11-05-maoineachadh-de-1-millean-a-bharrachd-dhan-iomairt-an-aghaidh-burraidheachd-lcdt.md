---

layout: post

date: 2018-11-05 19:50:43

title: Maoineachadh de £1 millean a bharrachd dhan iomairt an aghaidh burraidheachd LCDT+

image: /images/2018-11-05-maoineachadh-de-1-millean-a-bharrachd-dhan-iomairt-an-aghaidh-burraidheachd-lcdt.jpg

image-caption:

image-licence:

author: Crìstean MacMhìcheil

comments: true

categories:
  - an-rioghachd-aonaichte
  - foghlam
  - poilitigs

tags:
  - bullying
  - burraidheachd
  - Co-bhanntachd LCDT
  - co-ionannachd
  - foghlam
  - Fonndas LCDT
  - Government Equalities Office
  - leth-bhreith
  - LGBT Action Plan
  - LGBT Advisory Panel
  - LGBT Consortium
  - LGBT Foundation
  - luchd-teagaisg
  - Ministear nam Ban agus Co-ionannachd
  - Minister for Women and Equalities
  - Oifis Co-ionannachd an Riaghaltais
  - Pannal Comhairleachaidh LCDT
  - Penny Mordaunt
  - Plana Gnìomh LCDT
  - sgoil
  - sgoiltean
  - Stonewall
  - tidsearan

---

Chaidh ainmeachadh leis an Riaghaltas Didòmhnaich gun tèid maoineachadh de £1 millean a bharrachd a thoirt dhan iomairt an aghaidh burraidheachd LCDT+ ann an sgoiltean.

<!--more-->

Tha an iomairt stèidhichte ann an 1200 sgoiltean Shasannach mu thràth ach thuirt [Ministear nam Ban agus Co-ionannachd][1], Penny Mordaunt, gum bidh tabhartasan ùr ri fhaighinn a&#8217; tòiseachadh an-diugh (5mh An t-Samhain 2018) leis an amas a bhith a&#8217; sabaid burraidheachd LCDT+ ann am barrachd sgoiltean air feadh na dùthcha.

A-rèir an Riaghaltas tha diofar phàirtean am broinn a&#8217; phrògraim. Tha pàirt dheth ag amas air luchd-teagaisg a thrèanadh gus comharran tràtha air burraidheachd a lorg agus mar a ghabhas eadar-theachd iomchaidh a dhèanamh. Tha pàirt eile dheth a&#8217; toirt ghoireasan do luchd-teagaisg gus leasanan a lìbhrigeadh air cùisean LCDT.

Tha [Oifis Co-ionannachd an Riaghaltas (GEO)][2] cuideachd air maoin ùr de £600,000 a stèidheachadh do bhuidhnean coimhearsnachd ionadail a bhios a&#8217; toirt seachad seirbheisean do dhaoine LCDT+ agus £1 millean eile do bhuidhnean a&#8217; dèanamh fòcas air slàinte agus cùram sòisealta de dhaoine LCDT+.

Tha am maoineachadh ùr seo air tighinn mar fhreagairt air suirbhidh riaghaltais de dhaoine LCDT+ &#8211; an sgrùdadh as motha dhen t-seòrsa seo a riamh &#8211; nas tràithe am bliadhna.

Cuideachd mar fhreagairt air an t-suirbhidh, dh’ainmich an Riaghaltas [Plana Gnìomh LCDT][3] anns an Iuchar a tha air air a dhèanamh suas le 75 geallaidhean airson dèiligeadh ri leth-bhreith agus leasachadh beatha dhaoine LCDT+ san Rìoghachd Aonaichte.

B’ e cuid dhe na geallaidhean gum biodh comhairliche slàinte LCDT+ a chur an dreuchd agus gum biodh casg a chur air leigeasan atharrachaidh co-sheòrsach.

Cuideachd dh’ainmich a&#8217; Bh-uas Mordaunt gun tèid naoinear a fhastadh airson ballrachd a ghabhail ann am pannal comhairleachaidh LCDT còmhla ri bhuill eile bho [Stonewall][4], [an Co-bhanntachd LCDT][5] agus [am Fonndas LCDT][6] gus comhairle a thoirt ris an Riaghaltas air poileasaidh LCDT. Thathar an dùil gun tèid am pannal a stèidheachadh am mìos seo.

 [1]: https://www.gov.uk/government/ministers/minister-for-women-and-equalities--3
 [2]: https://www.gov.uk/government/organisations/government-equalities-office
 [3]: https://www.gov.uk/government/publications/lgbt-action-plan-2018-improving-the-lives-of-lesbian-gay-bisexual-and-transgender-people
 [4]: http://www.stonewall.org.uk/
 [5]: http://www.lgbtconsortium.org.uk/
 [6]: https://lgbt.foundation/
