---
title: Dìreach dà chàraid aon-sheòrsach air leanabh uchd-mhacachadh ann an Èirinn a Tuath o chionn 2013
author: Crìstean MacMhìcheil
type: post
date: 2019-01-04T15:57:05+00:00
excerpt: Chaidh a nochdadh gur ann aig Èirinn a Tuath a tha an an ìre uchd-mhacaichidh as ìsle a-measg càraidean aon-sheòrsach anns an Rìoghachd Aonaichte le dìreach 1 anns gach 15 iarrtasan soirbheachadh, an taca ri 1 anns gach 2 ann an àiteachan eile san Rìoghachd Aonaichte.
url: /direach-da-charaid-aon-sheorsach-air-leanabh-uchd-mhacachadh-ann-an-eirinn-a-tuath-o-chionn-2013/
featured_image: /wp-content/uploads/2019/01/Teaghlach.png
categories:
  - An Rìoghachd Aonaichte
tags:
  - adoption
  - An Rìoghachd Aonaichte
  - BBC
  - children
  - clann
  - Èirinn a Tuath
  - family
  - Ministear na Slàinte
  - Northern Ireland
  - Stormont
  - teaghlach
  - Uchd-leanabh
  - Uchd-mhacachd
  - United Kingdom

---
Chaidh a nochdadh gur ann aig Èirinn a Tuath a tha an an ìre uchd-mhacaichidh as ìsle a-measg càraidean aon-sheòrsach anns an Rìoghachd Aonaichte le dìreach 1 anns gach 15 iarrtasan soirbheachadh, an taca ri 1 anns gach 2 ann an àiteachan eile san Rìoghachd Aonaichte.

A-rèir na figearan, tha 30 càraid air iarrtas uchd-mhacaichidh a chur a-steach o chionn 2013, nuair a chaidh còirichean uchd-mhacaichidh a thoirt do chàraidean aon-sheòrsach, ach cha robh ach dà iarrtas soirbheachail nam measg.

Chaidh na figearan [fhoillseachadh leis a&#8217; BhBC][1], às deidh iarrtas saorsa fiosrachaidh.

Thuirt E. J. Havlin, stiùiriche Adoption UK ann an Èireann a Tuath, ris a&#8217; BhBC gur e an dòigh anns an do dh’atharraich an lagh a tha as coireach. 

Bha an casg air càraidean aon-sheòrsach bho bhith uchd-mhacachadh a chur às le cùirtean Èirinn a Tuath as dèidh cùis-lagha fada seach leis a&#8217; Phàrlamaid mar a thachair anns an còrr dhen Rìoghachd Aonaichte.

Le seo, dh&#8217;atharraich an lagh tron oidhche agus cha do leig e ùine eadar-amail gus trèanadh agus taic a bharrachd a thoirt do luchd-obrach sòisealta.

&#8220;Tha seo air a bhith na atharrachadh cultarach air leth, agus tha e a&#8217; toirt ùine airson gabhail ri sin&#8221;, ars i.

Thuirt neach-labhairt Roinn na Slàinte ris a&#8217; BhBC gur dòcha gur e am pròiseas fada ann an Èirinn a Tuath aon de na h-adhbharan airson ìre reusanta ìosal, a‘ ciallachadh gum faodadh cuid de na tagraichean a bhith air an aontachadh mar-thà, ach cha deach leanabh a thoirt dhaibh fhathast.

 [1]: https://www.bbc.co.uk/news/uk-northern-ireland-46568434