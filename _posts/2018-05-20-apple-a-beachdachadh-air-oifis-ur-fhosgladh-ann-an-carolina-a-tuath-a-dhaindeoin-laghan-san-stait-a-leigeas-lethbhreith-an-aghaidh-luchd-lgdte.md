---
title: Apple a’ beachdachadh air oifis ùr fhosgladh ann an Carolina a Tuath a dh’aindeoin laghan san stàit a leigeas lethbhreith an aghaidh luchd-LGDTE
author: Crìstean MacMhìcheil
type: post
date: 2018-05-20 16:15:17
image: https://raw.githubusercontent.com/MacMhicheil/GeidhUK/master/images/2018-05-20-apple-a-beachdachadh-air-oifis-ur-fhosgladh-ann-an-carolina-a-tuath-a-dh-aindeoin-laghan-san-stait-a-leigeas-leth-bhreith.jpg
categories:
  - an-t-saoghal
  - naidheachdan
  - teicneolas
tags:
  - Aimearaga
  - Apple
  - Associated Press
  - Carolina a Tuath
  - HB142
  - HB2
  - Human Rights Campaign
  - Kate Oakley
  - North Carolina
  - Pat McCory
  - Pink News
  - Raleigh-Durham
  - Roy Cooper
  - Teicneòlas

---
Tha dithis oifigearan riaghaltais à Carolina a Tuath air a ràdh gu bheil Apple a&#8217; beachdachadh air oifis corporra mòr fhosgladh anns an stàit &#8211; a dh&#8217;aindeoin laghan san stàit a leigeas lethbhreith an aghaidh coimhearsnachd LGDTE na stàite.

<!--more-->

[Dh&#8217;innis iad dhan Associated Press][1] gu bheil an companaidh teicneòlais faisg air co-dhùnadh am bu chòir dha ionad corporra mòr fhosgladh ann an sgìre Raleigh-Durham ann an Carolina a Tuath.

Thathar an dùil gun tèid eadar 5,000 gu 10,000 obraichean a dhèanamh aig na h-oifisean, ga dhèanamh mar aon de na ionadan còrparra as motha san dùthaich.

Ach chaidh na planaichean a chàineadh le iomairtichean LGDTE. Thuirt Kate Oakley, bho Iomairt Chòraichean Daonna ri Associated Press: &#8220;Tha cothrom aig Apple stiùireadh le bhith a&#8217; lorg agus a&#8217; tasgadh ann an àiteachan a tha a&#8217; dìon luchd-LGBTQ gu h-iomlan. Chan e Carolina a Tuath aon dhe na h-àiteachan sin.&#8221;

Chaill an stàit sreath de ghnìomhachasan tasgaidh mòra ann an 2016 nuair a bha am bìle connspaideach HB2 ga dhèanamh na lagh le Riaghlaidair Pat McCory.

Chuir às HB2 dha na h-òrdanan ionadail uile a bha a&#8217; dìon chòraichean LGBTE, chuir e casg air tar-ghnèithich a bhith a&#8217; cleachdadh an taigh-beag as fheàrr leotha, agus thug e cead do ghnìomhachasan a bhith a&#8217; dèanamh lethbhreith an aghaidh luchd-LGDTE air sgàth &#8217;s adhbharan diadhaidh.

Rinn companaidhean a leithid Paypal agus Deutsche Bank boycott air an stàit air sgàth &#8217;s na laghan lethbhreitheil.

Ann an 2017 chaidh HB2 a chuir às nuair a chaidh HB142 a dhèanamh na lagh le Riaghlaidair Roy Cooper.

Tha HB142 a&#8217; toirt cead ri tar-ghnèithich a bhith a&#8217; cleachdadh an taigh-beag dhen ghnè ris a bheil iad ag aithneachadh ach tha e cuideachd a&#8217; cur casg air bailtean-mòra bho bhith a&#8217; dèanamh laghan ùra a-thaobh leithbhreith ro 2020. Tha seo a&#8217; ciallachadh ma tha droch-bhuaidh sam bith air neach tar-ghnèitheach air sgàth &#8217;s an taigh-beag a chleachdas iad cha bhith iad air an dìon leis an lagh. Cuideachd chan eil an lagh ùr seo a&#8217; buntainn ach ri togalaichean poblach agus riaghaltais agus chan eil ri companaidhean prìobhaideach.

[Ann an aithris ri PinkNews][2] tha neach-labhairt Apple air diùltadh gun deach co-dhùnaidhean sam bith a dhèanamh aig an ìre-sa a thaobh suidheachadh an oifis ùr.

 [1]: https://www.seattletimes.com/business/gay-friendly-apple-weighs-north-carolina-despite-lgbt-laws/
 [2]: https://www.pinknews.co.uk/2018/05/20/apple-north-carolina-hb2-expansion-boycott/
