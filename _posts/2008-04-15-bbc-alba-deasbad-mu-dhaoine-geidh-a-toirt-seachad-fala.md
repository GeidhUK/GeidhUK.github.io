---

layout: post

date: 2008-04-15 09:45:02

title: 'BBC Alba: Deasbad mu dhaoine gèidh a’ toirt seachad fala'

image: /images/2008-04-15-bbc-alba-deasbad-mu-dhaoine-geidh-a-toirt-seachad-fala.jpg

image-caption:

image-licence:

author: Crìstean MacMhìcheil

categories:
  - alba
  - slainte

tags:
  - Acquired Immunodeficiency Syndrome
  - AIDS
  - Annlachd Inneamh Dìon-slàinte
  - BBC Alba
  - BBC Naidheachdan
  - BBC News
  - Bhìoras Dìon-slàinte Daonna
  - blood
  - blood ban
  - blood donation
  - Chomataidh Ath-chuingean na Pàrlamaid Albannaich
  - discrimination
  - "Dr Brian Mac 'ill-Fhialain"
  - fala
  - fuil
  - Hepatitis B
  - HIV
  - Human Immunodeficiency Virus
  - leth-bhreith
  - LGBT Network
  - Scottish National Blood Transfusion Service
  - Seirbheis Fala na h-Alba
  - Sifilis
  - slàinte
  - SNBTS

---

Nochd an sgeulachd seo air [làrach-lìn a&#8217; BhBC][1] na bu tràithe:-

**Thèid ath-chuinge airson cead a thoirt do dhaoine gèidh ann an Alba fuil a thoirt seachad a dheasbad anns a&#8217; Phàrlamaid Dimàirt.**

Tha a&#8217; bhuidheann an LGBT Network, a bhios a&#8217; strì airson chòirichean do dhaoine gèidh, den bheachd gur e leth-bhreith a th&#8217; anns a&#8217; chasg a th&#8217; air fireannaich ghèidh bho bhith a&#8217; toirt seachad fala.

<!--more-->

Tha iad cuideachd ag ràdh gu bheil feise le dìon a&#8217; fàgail gu bheil e sàbhailte do dh&#8217;fhireannaich ghèidh fuil a thoirt seachad.

Chaidh an casg a chur an sàs anns na 1980an air sgàth eagail mun ghalair HIV.

**Dleastanas**

Chan eil bacadh air daoine hetero-ghnèitheach bho bhith a&#8217; toirt seachad an cuid fala.

Tha Seirbheis Fala na h-Alba (SNBTS) ag ràdh gu bheil e mar dhleastanas dhaibh a bhith cho cinnteach &#8217;s a ghabhas gu bheil an fhuil a tha ri fhaotainn anns an stòras aca glan agus sàbhailte.

Thuirt labhraiche bhon LGBT Network:&#8221;&#8216;S e poileasaidh seann-fhasanta a th&#8217; anns a&#8217; chasg, a chaidh a chur an gnìomh bho chionn deicheadan nuair a bha daoine den bheachd gur e galair nach biodh ach daoine gèidh a&#8217; faighinn a bh&#8217; ann an HIV.

&#8220;Tha fhios againn san là a th&#8217; ann nach ann mar sin a tha cùisean.

&#8220;Chan eil adhbhar clinigeach ann airson a&#8217; chasg air fireannaich gèidh agus dà-ghnèitheach a bhith a&#8217; toirt seachad fala.

&#8220;Bu chòir don SNBTS coimhead air feise gun dìon am measg a h-uile duine a bhios a&#8217; toirt seachad fala, seach fireannaich ghèidh agus dà-ghnèitheach a-mhàin,&#8221; thuirt e.

Ach thuirt an Dr Brian Mac &#8216;ill-Fhialain, bhon SNBTS:&#8221;Chan urrainn fiù &#8217;s na deuchainnean mionaideach airson Hepatitis agus HIV a thèid a dhèanamh air a h-uile tabhartas fala, stad a chur air gach cunnart gàrachaidh.

&#8220;Feumar mar chiad cheum &#8211; agus fo lagh Bhreatainn &#8211; tabhartasan far a bheil fianais ann de chunnart sam bith a sheachnadh.&#8221;

**Galairean eile**

&#8220;Cha ghabh seirbheisean fala ann am Breatainn &#8211; coltach ris a&#8217; chuid as motha de dhùthchannan Eòrpach, na Stàitean Aonaichte agus Canada &#8211; ri fuil bho fhireannaich a dh&#8217;innseas gun robh iad ri feise le fireannach eile.

&#8220;&#8216;S ann am fireannaich ghèidh a bha còrr is 60% de chùisean dearbhte de HIV far an robh fianais ann gun deach a thogail ann am Breatainn.

&#8220;&#8216;S ann ag àrdachadh a tha galairean leithid Hepatitis B agus Sifilis a gheibhear tro fheise no tron fhuil.

&#8220;Chunnacas àrdachadh de 117% ann an Sifilis bho 2002 gu 2006,&#8221; thuirt e.

Tha an Dr Mac &#8216;ill-Fhialain ag ràdh gu bheil rannsachadh a&#8217; sealltainn gum biodh barrachd chunnairt ann de bhith a&#8217; toirt seachad HIV tron fhuil, nan deadh an casg a thogail.

Thuirt e cuideachd gum bithear a&#8217; dèanamh ath-sgrùdaidh air na riaghailtean gu cunbhalach, &#8217;s gur e fianais mheidigeach seach leth-bhreith as coireach gu bheil iad mar a tha iad.

Thèid an gnothach ro Chomataidh Ath-chuingean na Pàrlamaid Albannaich Dimàirt.

 [1]: http://www.bbc.co.uk/scotland/alba/naidheachdan/story/2008/04/080415_blood.shtml "Deasbad mu dhaoine gèidh a' toirt seachad fala"
