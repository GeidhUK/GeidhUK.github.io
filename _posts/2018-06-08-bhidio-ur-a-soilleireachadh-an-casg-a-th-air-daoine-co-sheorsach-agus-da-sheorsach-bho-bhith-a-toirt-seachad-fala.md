---
title: Bhidio ùr a’ soilleireachadh an casg a th’ air daoine co-sheòrsach agus dà-sheòrsach bho bhith a’ toirt seachad fala
author: Crìstean MacMhìcheil
type: post
date: 2018-06-08 12:27:20
image: https://raw.githubusercontent.com/MacMhicheil/GeidhUK/master/images/2018-06-08-bhidio-ur-a-soilleireachadh-an-casg-a-th-air-daoine-co-sheorsach-agus-da-sheorsach-bho-bhith-a-toirt-seachad-fala.jpg
categories:
  - naidheachdan
  - slainte
tags:
  - blood ban
  - Blood Transfusion Service
  - fuil
  - Peter Tatchell
  - Seirbheis Fala na h-Alba
  - Seirbheis na Fala
  - slàinte

---
Tha an iomairtiche airson còirichean LCDTE+, Peter Tatchell, air bhidio a sgaoileadh air YouTube gus an casg a th&#8217; air daoine co-sheòrsach agus dà-sheòrsach bho bhith a&#8217; toirt seachad fala a shoillearachadh.

<!--more-->

Anns a&#8217; bhidio, a ghabhas a choimhead gu h-ìosal, tha neach-tèarainteachd taobh a-muigh ionad tabhartais fala a&#8217; cleachdadh inneal &#8220;gaydar&#8221; gus stad a chur air daoine a&#8217; dol a-steach air sgàth &#8217;s gu bheil an inneal gan aithneachadh mar co-sheòrsach. Tha na tabhairtichean an uairsin a&#8217; faighneachd dhan neach-tèarainteachd carson nach eil daoine co-sheòrsach comasach air fuil a thoirt seachad.

<p style="text-align: center;">
</p>

Ann am Breatainn tha casg air daoine bho bhith a&#8217; toirt seachad fala ma tha iad air a bhith ri fèise le duine eile sna trì mìosan roimhe.

Ann an cuid de dhùthchannan eile, a-leithid Èirinn a Tuath, feumaidh tabhairtichean feitheamh fad bliadhna an-dèidh fèise le duine eile.

Ann an còrr &#8217;s 40 dùthaich tha casg air leth air daoine co-sheòrsach agus dà-sheòrsach bho bhith a&#8217; toirt seachad fala.

Thuirt Peter Tatchell ri PhinkNews:

&#8220;Dh&#8217;fhaodadh gun robh na casgan seo air a bhith ciallach nuair a chaidh an cur an gnìomh anns na 1980an aig àm nuair a bha HIV a&#8217; toirt buaidh mhòr air daoine co-sheòrsach agus dà-sheòrsach san Iar agus nuair nach robh dòighean dearbhaidh HIV cho cinnteach.&#8221;

&#8220;Ach o chionn fhada, chan eil HIV air a bhith co-cheangailte ri taobhadh-fèise sònraichte sam bith agus tha an sgrùdadh air fuil a chaidh a thoirt seachad a-nis fìor iomlan agus ceart.&#8221;

&#8220;Tha an t-àm ann airson ionad tabhartais fala air feadh an t-saoghal a bhith a&#8217; dèanamh fòcas air daoine le giùlan-fèise cunnartach aithneachadh agus casg a chur orra an àite a bhith a&#8217; dèanamh barailean gu bheil a h-uile duine co-sheòrsach agus dà-sheòrsach ann an cunnart HIV. Chan eil HIV aig a&#8217; mhòr-chuid de dhaoine co-sheòrsach agus dà-sheòrsach agus cha bhi a-riamh.&#8221;

&#8220;Tha e gòrach gu bheil casgan gun fheum air daoine co-sheòrsach agus dà-sheòrsach bho bhith a&#8217; toirt seachad fala air feadh uiread de dhùthchannan. Tha cuid de dhaoine a tha ri fèise le daoine eile ann an cunnart HIV. Tha feadhainn eile nach eil. Feumaidh sinn stad a chur air gnàth-ìomhaighean a sparradh air na coimhearsnachdan co-sheòrsach agus dà-sheòrsach agus am putadh chun nan oirean agus tòiseachadh air barrachd fuil a ghlacadh gus barrachd beathannan a shàbhaladh. Feuch leam tòiseachadh air giùlan-fèise agus am fuil fhèin a sgrìonadh seach an taobhadh-fèise.&#8221;
