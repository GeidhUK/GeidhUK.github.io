---
title: Planaichean Fèis-pròise Ghlaschu air a dhiùltadh leis a' chomhairle
author: Crìstean MacMhìcheil
type: post
date: 2019-04-01 18:45:00
image: /images/.jpg
comments: true
categories:
-
- naidheachdan
tags:
comments: true
---

Tha Glasgow Life air co-dhùnadh nach tèidh Fèis-pròise Ghlaschu a chumail aig Taigh Tasgaidh Riverside am-bliadhna air sgàth 's sùim airgid a tha fhathast ri phàigheadh ris a' chomhairle airson tachartasan roimhe.

<!--more-->

Ann an aithris ri Phink Saltire madainn an-diugh, thuirt an carthannas a bhios a' ruith goireasan cultarach as leth Comhairle Baile Ghlaschu, nach fhaod an tachartas goireasan comhairle a chleachdadh airson tachartas am-bliadhna.

Tha grunn dhuilgheadasan air a bhith aig an tachartasn anns na mìosan a chaidh seachad.

Chaidh a chàineadh an-ùiridh air sgàth 's gun deach cùs tiocaidean a reic agus nach robh cuid de dhaoine comasach air a dhol ann. Cuideachd bha gearanan mu dheidhinn droch-làimhseachadh de luchd-taisbeanaidh agus luchd-aoigheachd.

As t-foghar chaidh a dhearbhadh gun robh am poileas a' toirt sùil air ionmhas na buidhne agus aig coinneamh poblach as t-Samhain dhearbh Stiùirich na Buidhne, Chris Laing, gun robh £32,500 fhathast aca ri phàigheadh ris a' chomhairle.

Anns an aithisg bliadhnail aca dhan riaghlaiche carthannais OSCR dhearbh iad call còrr 's £46,000 an-ùiridh, a' toirt a-steach caiteachas mi-cheadaichte de £41,422.

Tha comhairle a' bhaile a-nis air an taic aca a chur ris a' bhuidheann ùr LGBT Co-operative a bhios a' cumail an tachartas an-asgaidh "MardiGlas -Fèis-pròise Ghlaschu" sa bhaile as t-sàmhraidh.
