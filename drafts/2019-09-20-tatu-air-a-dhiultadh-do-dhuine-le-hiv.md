---
title: Tatù air a dhiùltadh do dhuine le HIV
author: Crìstean MacMhìcheil
type: post
date: 2019-09-20 15:30:00
image: /images/2019-09-20-tatu-air-a-dhiultadh-do-dhuine-le-hiv.jpg
comments: true
categories:
- slainte
- naidheachdan
tags:
comments: true
---

Tha a' BhBC ag aithris gu bheil bùth tatù ann an Dùn Dè air duine a dhiùltadh air sgàth 's gu bheil HIV air.

<!--more-->

Chaidh Deejay Bullock dhan bhùth san t-Iuchar gus tatù ùr fhaighinn airson a cho-là-breith ach chaidh a dhiùltadh nuair a dhearbh e air foirm aithri-àichidh gu bheil HIV air.

A-rèir Deejay nuair a thug an tatùdair sùil air an fhoirm, thuirt e nach robh e "a' dol a chur mi-fhìn, mo cho-obraichean no duine sam bith eile ann an cunnart".

Thuirt Deejay gun do chuir e iognadh air gun deach a dhiùltadh air sgàth 's gu bheil e air dà thàtu fhaighinn ann am bùth Obair Dheathain gun thrioblaid sam bith on a dh'ionnsaich e ann an 2009 gu bheil HIV air.

Thuirt e ri BBC Scotland gur e strì dha an tòiseach nuair a dh'ionnsaich e gun robh HIV air agus gun do thug e buaidh mhòr air an slàinte-inntinn aige.

O chionn 2012 tha e air a bhith ag obair ann an slàinte LCDT agus e ag ràdh gu bheil seo air a mhisneachd a bhrosnachadh agus air a chuidheachadh leis an inbhe aige aontachadh.

Tha HIV Scotland agus buidhnean HIV eile ag ràdh nach eil am bhìoras a' cur bacadh air daoine a tha airson tatù, tolladh no làimhseachadh cosmaigeach fhaighinn.

A-rèir an stiùireadh oifigeil aca, tha e mì-laghail fo Achd Co-ionannachd 2010 cliantan a dhiùltadh air sgàth 's gu bheil HIV orra agus chan eil e ceart fo reachdas dìon datà faighneachd ma tha HIV orra.

Bu chòir do thatùdairean agus cliantan a bhith air an dìon le modhan sàbhailteachd àbhaisteach a-leithid seasgachadh an uidheamachd agus cleachdadh miotagan, inc agus snàthadan ùre airson gach cliant.
